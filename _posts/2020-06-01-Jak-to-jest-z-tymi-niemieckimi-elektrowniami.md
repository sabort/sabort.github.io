---
layout: post
title:  "Jak to jest z Zielonymi i niemiecką energetyką"
---

# Polski Green Deal #

Niedawno redaktor Mazurek, ten sam, którego wywody ministra o spisku producenta sedesów z ekologami nie sprowokowały to ostrej reakcji, przejechał się niczym walec po posłance Tracz. Niestety posłanka Tracz nie jest specjalistką w dziedzinach, o których chciała mówić, więc jej obrona skazana jest na porażkę. Jednak niektóre jej wypowiedzi były paliwem dla krytyków polityki energetycznej Zielonych. Jak zawsze, 'naukowi' humaniści atakowali 'antynaukowych' Zielonych z powodu rzekomej niemożności pogodzenia zamykania elektrowni węglowych i atomowych z dekarbonizacją gospodarki.

W swoim programie Zieloni zawarli zaledwie pięć zdań na temat rezygnacji z energetyki jądrowej, skupiając się w całości na wysokich kosztach inwestycji, mających wpływ na pozostałe sektory energetyki. Reszta programu energetycznego Zielonych to ograniczenie zużycia, mniej węgla, więcej energii z OZE, szczególnie tej pozyskiwanej w systemie rozproszonym. Jeśli do tego dołożymy elementy programu wspierające działania ograniczające szkodliwą konsumpcję, okaże się, że ocenianie programu Zielonych przez pryzmat energetyki jądrowej, to jak wyśmiewanie idei [degrowth](https://zielonewiadomosci.pl/zw/w-obronie-degrowthu/) w oparciu o spowolnienie gospodarcze spowodowane COVID-19.    

# O co chodzi z tymi niemieckimi elektrowniami #

W maju 2020 r. Niemcy otworzyli elektrownię węglową Datteln 4. Decyzja o jej otwarciu była [powszechnie krytykowana w Niemczech](https://www.rp.pl/Energetyka/200539968-Niemcy-otwieraja-nowa-elektrownie-weglowa-Wbrew-ekspertom.html), także przez tamtejszych Zielonych. I tu także pojawia się kolejny problem oceny całej polityki energetycznej Niemiec w oparciu o jedną decyzję. Ostatecznie [Niemcy radzą sobie dobrze](https://www.gramwzielone.pl/trendy/102225/w-2019-roku-niemcy-wyprodukowali-rekordowo-malo-energii-z-wegla),  zmniejszając udział energii pozyskiwanej z węgla i atomu, czego o Polsce powiedzieć nie można. Otwieranie elektrowni węglowych w Niemczech daje sumarycznie wynik inny niż otwieranie takich elektrowni w Polsce. 
 
